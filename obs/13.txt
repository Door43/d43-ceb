====== 13. Ang Kasabotan sa Dios sa Israel ======

{{https://api.unfoldingword.org/obs/jpg/1/en/360px/obs-en-13-01.jpg?direct&}}

Human gigiyahan sa Dios ang mga Israelita didto sa pulang dagat, gidala usab sila didto sa kamingawan ug sa Bukid sa Sinai. Kini mao ra gihapon nga bukid kon diin nakita ni Moises ang tanom nga nagdilaab. Nagpatindog usab ang mga katawhan sa ilang tolda sa tiilan sa bukid.

{{https://api.unfoldingword.org/obs/jpg/1/en/360px/obs-en-13-02.jpg?direct&}}

Ang Dios nag-ingon kang Moises ug sa katawhan sa Israel, "Kon mosunod mo kanako ug tumanon ninyo ang akong mga sugo, mahimo kamo nga akong bililhon nga katawhan, ug gingharian sa mga pari, ug balaang nasod, ug ako mainyong hari."

{{https://api.unfoldingword.org/obs/jpg/1/en/360px/obs-en-13-03.jpg?direct&}}

Human sa tulo ka adlaw nga espirituhanong pagpangandam sa mga katawhan alang sa Dios, nanaog ang Dios sa taas nga bahin sa Bukid sa Sinai uban ang dalugdog, kilat, ug panganod, ug sa kusog nga tingog sa trumpeta. Si Moises lang ang gitugotan nga mosaka sa bukid.

{{https://api.unfoldingword.org/obs/jpg/1/en/360px/obs-en-13-04.jpg?direct&}}

Unya ang Dios naghatag kanila ug kasabotan nga nag-ingon, "Ako si Yahweh, ang inyong Dios nga maoy nagluwas kaninyo gikan sa pagkaulipon sa Ehipto. Ayaw kamo pagsimba ug laing Dios."

{{https://api.unfoldingword.org/obs/jpg/1/en/360px/obs-en-13-05.jpg?direct&}}

"Ayaw kamo paghimo ug dios-dios ug pagsimba niini, tungod kay ako si Yahweh, ang abubhoan nga Dios. Ayaw ninyo gamita ang akong ngalan sa dili maayo nga paagi, ug siguroha nga balaanon ninyo ang Adlaw nga Igpapahulay, sa laing pagkasulti, buhata ninyo ang tanang bulohaton sulod sa unom (6) ka adlaw, kay sa ikapito (7) ka adlaw mao ang adlaw nga igpapahulay aron paghinumdom kanako."

{{https://api.unfoldingword.org/obs/jpg/1/en/360px/obs-en-13-06.jpg?direct&}}

"Tahora ang inyong amahan ug inyong inahan. Ayaw kamo pagpatay, ayaw panapaw, ayaw pangawat, ayaw pamakak, ayaw kaibog sa asawa sa imong silingan, sa iyang balay, ug sa tanang anaa kaniya."

{{https://api.unfoldingword.org/obs/jpg/1/en/360px/obs-en-13-07.jpg?direct&}}

Unya ang Dios nagsulat sa napulo ka sugo sa mga lapad nga bato ug gihatag kini kang Moises. Naghatag pa ang Dios ug daghan ug dugang nga mga balaod nga angay nilang sundon. Kon tumanon kini sa mga katawhan, ang Dios nagsaad nga panalanginan niya sila ug protektahan. Apan kon supakon nila kini, silotan niya sila.

{{https://api.unfoldingword.org/obs/jpg/1/en/360px/obs-en-13-08.jpg?direct&}}

Gihulagway sa Dios sa mga Israelita ang detalye sa porma sa tolda nga ilang buhaton. Kini gitawag ug Toldang Tagboanan, ug dunay duha ka kuwarto nga gibahin pinaagi sa dako nga kurtina. Ang pangulong pari lang ang gitugotan nga makasulod didto sa pikas nga kuwarto, luyo sa kurtina, tungod kay didto nagpuyo ang Dios.

{{https://api.unfoldingword.org/obs/jpg/1/en/360px/obs-en-13-09.jpg?direct&}}

Bisan kinsa nga mosupak sa balaod sa Dios magdala ug mananap atubangan sa halaran sa Toldang Tagboanan aron ihalad sa Dios. Ihawon sa Pari ang mananap ug ibutang niya sa halaran. Ang dugo sa mananap mao ang motabon sa sala sa tawo, aron ang tawo limpyo atubangan sa Dios. Gipili sa Dios ang igsoon ni Moises nga si Aaron ug ang iyang mga kaliwat aron mahimong mga pari.

{{https://api.unfoldingword.org/obs/jpg/1/en/360px/obs-en-13-10.jpg?direct&}}

Ang tanang katawhan nagkauyon sa pagtuman sa balaod nga gihatag sa Dios kanila, sa pagsimba ug usa ka Dios, ug isipon nila ang ilang kaugalingon nga pinasahi niyang katawhan. Misaad sila sa Dios nga motuman kaniya, apan wala madugay, nagpakasala napud sila.

{{https://api.unfoldingword.org/obs/jpg/1/en/360px/obs-en-13-11.jpg?direct&}}

Sa daghang mga adlaw, nagpabilin si Moises sa taas sa Bukid sa Sinai ug nakig-istorya sa Dios. Napul-an na ang mga katawhan sa paghulat sa iyang pagbalik. Mao nga nagdala sila ug bulawan ug ilang giingnan si Aaron nga himoan sila ug dios-dios!

{{https://api.unfoldingword.org/obs/jpg/1/en/360px/obs-en-13-12.jpg?direct&}}

Busa naghimo si Aaron ug bulawan nga rebulto nga porma ug nating baka. Ang katawhan nagsugod sa malaw-ay nga pagsimba sa ilang dios-dios ug naghalad niini! Ang Dios nasuko pag-ayo kanila tungod sa ilang nabuhat nga sala ug nagplano siya nga silotan sila. Apan si Moises nag-ampo alang sa ilang mga sala ug namati ang Dios sa iyang pag-ampo ug wala na niya sila siloti.

{{https://api.unfoldingword.org/obs/jpg/1/en/360px/obs-en-13-13.jpg?direct&}}

Unya nanaog si Moises gikan sa bukid ug nakita niya ang dios-dios. Nasuko siya pag-ayo mao nga iyang gidugmok ang lapad nga mga bato nga gisulatan ug napulo ka sugo.

{{https://api.unfoldingword.org/obs/jpg/1/en/360px/obs-en-13-14.jpg?direct&}}

Gidugmok pud ni Moises ang dios-dios hangtod nga napino kini, ug gisabwag niya kini sa tubig. Unya gipainom niya sa mga katawhan ang maong tubig. Nagpadala ang Dios ug katalagman ngadto sa mga katawhan ug daghan kanila ang nangamatay.

{{https://api.unfoldingword.org/obs/jpg/1/en/360px/obs-en-13-15.jpg?direct&}}

Naghimo usab si Moises ug lapad nga mga bato alang sa napulo ka sugo aron ilisdan ang nabuak nga mga bato. Unya mibalik siya pagsaka sa bukid, ug nag-ampo siya sa Dios nga pasayloon ang iyang katawhan. Namati ang Dios kang Moises ug gipasaylo niya sila. Nibalik si Moises pagkanaog gikan sa bukid dala ang napulo ka sugo nga nasulat sa lapad nga mga bato. Unya gigiyahan sa Dios ang mga Israelita nga mobiya sa Bukid sa Sinai ug moadto sa Yutang Saad.

//Istorya gikan sa Biblia: Exodus 19-34 //
